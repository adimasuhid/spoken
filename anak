Para sa Panganay kong Anak

Patawarin mo ang iyong ama
Limang taon pang maaantala ang pagkapanganak mo
Magkakaroon ng panahon na ikaw ang magiging buhay ko
At mamahalin kita ng buong buo
tulad ng pagmamahal sa akin ng aking mga magulang

pero hindi ito ang panahong iyon
mayroon pa akong mga kailangang gawin
at mga taong tutulungan
kaya patawarin mo ako anak
kung maghihintay ka pa kasama ng ating Ama

darating ang panahon sa pag laki mo
na sasabihin ko sa iyong tuparin mo ang mga pangarap mo
gusto kong makita mo sa mga mata ko ang kabuuan ng loob
ng walang alinlangang pagsunod sa sarili kong payo

Kaya patawarin mo ako anak 
pag niyaya mo akong maglaro sa una mong bisikleta at hindi na ako makatakbo
o pag dumating ang iyong mga kaibigan ay di ko na sila maasikaso
Patawarin mo ako anak pag  malabo na ang mata ko
para makita ang huling lakad mo sa entablado o ang pagharap mo sa altar

Alam kong hindi sapat ang paghingi ng kapatawaran para sa magiging kakulangan ko
pero nais kong tandaan mo 
Ang gagawin kong ito'y para sayo
para magiwan ng mundong mas mabuti kesa sa dinatnan ko
